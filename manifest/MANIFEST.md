Een School voor het Verfijnde Programmeerwerk
=============================================

Hoewel de programmeur
zoals andere ambachtlieden
vaak een voorliefde voor zijn vak heeft
vereisen we 
geen verfijndheid of creativiteit
van haar
maar een redelijk werkend product
aan het einde van de dag.
Het is dan ook niet verbazend dat 
een scholier die een opleiding tot programmeur
wil genieten zich tot de Hoge School moet wenden.
Deze  _bottom-line_-houding is verstandig bij het bouwen van 
een website voor de lokale voetbalvereniging
maar niet bij het bouwen van de interne software van een bank.
Van de programmeur die software bouwt
waar onze samenleving wezenlijk van afhankelijk is
moeten we niet alleen een werkend product verwachten
maar ook bovenal een degelijk product.
Misschien kunnen we haar het beste vergelijken met een tandarts:
we willen niet alleen dat zij onze gaatjes vult,
maar ook dat zij hierbij zo min mogelijk boort
en dat de vullingen van de hoogste kwaliteit zijn.
We willen niet alleen dat de tandarts complexe behandelingen
beheerst en kan improviseren,
maar ook dat zij dit alleen doet wanneer dit noodzakelijk is.
Hoewel de tandarts betaald krijgt per behandeling willen we dat zij
haar werk zo goed doet dat we haar maar weinig zien.
Het is dan ook niet verbazend dat de beroepsopleiding
van de tandarts, de notaris en psycholoog
aan de universiteit gegeven wordt
en wij menen dat er een universitaire opleiding tot
programmeur zou moeten zijn.







